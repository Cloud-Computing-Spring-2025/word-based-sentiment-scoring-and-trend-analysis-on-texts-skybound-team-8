*** START OF THE PROJECT GUTENBERG EBOOK 11684 ***

PIETRO METASTASIO

IL SOGNO DI SCIPIONE


Azione teatrale allusiva alle sfortunate campagne delle armi
Austriache in Italia, rappresentata la prima volta con musica del
_Predieri_ nel palazzo dell'Imperial Favorita, alla presenza dei
Sovrani, il dì primo ottobre 1735, per festeggiare il giorno di
nascita dell'Imperator _Carlo VI,_ d'ordine dell'Imperatrice
_Elisabetta_.




ARGOMENTO.


A pochi può essere ignoto Publio Cornelio Scipione, il distruttor di
Cartagine. Fu egli nipote per adozione dell'altro che l'avea resa
tributaria di Roma (e che noi, a distinzione del nostro, chiameremo
sempre col solo prenome di Publio), ed era figliuolo di quell'Emilia
da cui Perseo, il Re di Macedonia, fu già condotto in trionfo.  Unì il
nostro Eroe così mirabilmente in sè stesso le virtù dell'avo e del
padre, che il più eloquente Romano volle perpetuarne la memoria nel
celebre sogno da lui felicemente inventato, e il quale ha servito di
scorta al presente drammatico componimento. _Cic. in Somn. Scip. ex
Lib. de Repub. VI._




INTERLOCUTORI.

      SCIPIONE.

      LA COSTANZA.

      LA FORTUNA.

      PUBLIO, avo adottivo di Scipione.

      EMILIO, padre di Scipione.

      CORO D'EROI.




      [L'azione si figura in Africa nella reggia di Massinissa.]




      IL SOGNO

      DI SCIPIONE



      [SCIPIONE dormendo, la COSTANZA e la FORTUNA.]

FOR.
      Vieni e siegui i miei passi,
      O gran figlio d'Emilio.

COS.
                             I passi miei,
      Vieni e siegui, o Scipion.

SCI.
                                Chi è mai l'audace
      Che turba il mio riposo?

FOR.
                              Io son.

COS.
                                     Son io;
      E sdegnar non ti dei.

FOR.
      Volgiti a me.

COS.
                   Guardami in volto.

SCI.
                                     Oh Dei,
      Quale abisso di luce!
      Quale ignota armonia! Quali sembianze
      Son queste mai sì luminose e liete!
      E in qual parte mi trovo? E voi chi siete?

COS.
      Nutrice degli eroi.

FOR.
                         Dispensatrice
      Di tutto il ben che l'universo aduna.

COS.
      Scipio, io son la Costanza.

FOR.
                                 Io la Fortuna

SCI.
      E da me che si vuol?

COS.
                          Ch'una fra noi
      Nel cammin della vita
      Tu per compagna elegga.

FOR.
                             Entrambe offriamo
      Di renderti felice.

COS.
      E decider tu dei
      Se a me più credi, o se più credi a lei.

SCI.
      Io? Ma Dee... Che dirò?

FOR.
                              Dubiti!

COS.
                                     Incerto
      Un momento esser puoi!

FOR.
                            Ti porgo il crine,
      E a me non t'abbandoni?

COS.
                             Odi il mio nome.
      Nè vieni a me?

FOR.
                    Parla.

COS.
                          Risolvi.

SCI.
                                  E come?
      Se volete ch'io parli,
      Se risolver degg'io, lasciate all'alma
      Tempo da respirar, spazio onde possa
      Riconoscer sè stessa.
      Ditemi dove son, chi qua mi trasse,
      Se vero è quel ch'io veggio,
      Se sogno, se son desto o se vaneggio.

	  Risolver non osa
	    Confusa la mente,
	    Che oppressa si sente
	    Da tanto stupor.

	  Delira dubbiosa,
	    Incerta vaneggia
	    Ogni alma che ondeggia
	    Fra' moti del cor.

COS.
      Giusta è la tua richiesta. A parte a parte
      Chiedi pure, e saprai
      Quanto brami saper.

FOR.
                         Sì, ma sian brevi,
      Scipio, le tue richieste. Intollerante
      Di riposo son io. Loco ed aspetto
      Andar sempre cangiando è mio diletto.

	  Lieve son al par del vento,
	    Vario ho il volto, il piè fugace;
	    Or m'adiro e in un momento
	    Or mi torno a serenar.

	  Sollevar le moli oppresse
	    Pria m' alletta, e poi mi piace
	    D'atterrar le moli istesse
	    Che ho sudato a sollevar.

SCI.
      Dunque ove son? La reggia
      Di Massinissa, ove poc'anzi i lumi
      Al sonno abbandonai,
      Certo questa non è.

COS.
                         No: lungi assai
      È l'Affrica da noi. Sei nell'immenso
      Tempio del ciel.

FOR.
                      Non lo conosci a tante
      Che ti splendono intorno
      Lucidissime stelle? A quel che ascolti
      Insolito concento
      Delle mobili sfere? A quel che vedi
      Di lucido zaffiro
      Orbe maggior che le rapisce in giro?

SCI.
      E chi mai tra le sfere, o Dee, produce
      Un concento sì armonico e sonoro?

COS.
      L'istessa ch'è fra loro
      Di moto e di misura
      Proporzionata ineguaglianza. Insieme
      Urtansi nel girar: rende ciascuna
      Suon dall'altre distinto;
      E si forma di tutti un suon concorde.
      Varie così le corde
      Son d'una cetra; e pur ne tempra in guisa
      E l'orecchio e la man l'acuto e il grave,
      Che dan percosse un'armonia soave.
      Questo mirabil nodo
      Che gl'ineguali unisce,
      Questa ragione arcana
      Che i dissimili accorda,
      Proporzion s'appella, ordine e norma
      Universal delle create cose.
      Questa è quel che nascose,
      D'alto saper misterioso raggio,
      Entro i numeri suoi di Samo il Saggio.

SCI.
      Ma un' armonia sì grande
      Perchè non giunge a noi? perchè non l'ode
      Chi vive là nella terrestre sede?

COS.
      Troppo il poter de' vostri sensi eccede.

	  Ciglio che al sol si gira,
	    Non vede il sol che mira,
	    Confuso in quell'istesso
	    Eccesso di splender.

	  Chi là del Nil cadente
	    Vive alle sponde appresso,
	    Lo strepito non sente
	    Del rovinoso umor.

SCI.
       E quali abitatori...

FOR.
                           Assai chiedesti:
      Eleggi al fin.

SCI.
                    Soffri un istante. E quali
      Abitatori han queste sedi eterne?

COS.
      Ne han molti e vari in varie parti.

SCI.
                                         In questa,
      Ove noi siam, chi si raccoglie mai?

FOR. 
      Guarda sol chi s'appressa, e lo saprai.


      [PUBLIO, coro d'eroi, indi EMILIO e detti.]

CORO.
	  Germe di cento eroi,
	    Di Roma onor primiero,
	    Vieni, che in ciel straniero
	    Il nome tuo non è.

	  Mille trovar tu puoi
	    Orme degli avi tuoi
	    Nel lucido sentiero,
	    Ove inoltrasti il piè.

SCI. 
      Numi, è vero o m'inganno! Il mio grand'avo,
      Il domator dell'African rubello
      Quegli non è?

PUB.
                   Non dubitar, son quello.

SCI.
      Gelo d'orror! Dunque gli estinti...

PUB.
                                          Estinto,
      Scipio, io non son.

SCI.
                         Ma in cenere disciolto
      Tra le funebri faci,
      Gran tempo è già, Roma ti pianse.

PUB.
                                       Ah taci:
      Poco sei noto a te. Dunque tu credi
      Che quella man, quel volto,
      Quelle fragili membra, onde vai cinto,
      Siano Scipione? Ah non è ver. Son queste
      Solo una veste tua. Quel che le avviva
      Puro raggio immortal, che non ha parti
      E scioglier non si può; che vuol, che intende,
      Che rammento, che pensa,
      Che non perde con gli anni il suo vigore,
      Quello, quello è Scipione; e quel non muore.
      Troppo iniquo il destino
      Saria della virtù s'oltre la tomba
      Nulla di noi restasse, e s'altri beni
      Non vi fosser di quei
      Che in terra per lo più toccano a' rei.
      No, Scipio: la perfetta
      D'ogni cagion prima Cagione ingiusta
      Esser così non può. V'è dopo il rogo,
      V'è mercè da sperar. Quelle che vedi
      Lucide eterne sedi
      Serbansi al merto; e la più bella è questa,
      In cui vive con me qualunque in terra
      La patria amò, qualunque offrì pietoso
      Al pubblico riposo i giorni sui,
      Chi sparse il sangue a benefizio altrui.

	  Se vuoi che le raccolgano
	    Questi soggiorni un dì,
	    Degli avi tuoi rammentati,
	    Non ti scordar di me.

	  Mai non cessò di vivere
	    Chi come noi morì:
	    Non meritò di nascere
	    Chi vive sol per sè.

SCI.
      Se qui vivon gli eroi...

FOR.
                              Se paga ancora
      La tua brama non è, Scipio è già stanca
      La tolleranza mia. Decidi...

COS.
                                  Eh lascia
      Ch'ei chieda a voglia sua. Ciò ch'egli apprende,
      Atto lo rende a giudicar fra noi.

SCI.
      Se qui vivon gli eroi
      Che alla patria giovar, tra queste sedi
      Perché non miro il genitor guerriero?

PUB.
      L'hai su gli occhi e nol vedi?

SCI.
                                     È vero, è vero:
      Perdona, errai, gran genitor: ma colpa
      Delle attonite ciglia
      È il mio tardo veder, non della mente
      Che l'immagine tua sempre ha presente.
      Ah sei tu! Già ritrovo
      L'antica in quella fronte
      Paterna maestà. Già nel mirarti
      Risento i moti al core
      Di rispetto e d'amore. Oh fausti Numi!
      Oh caro padre! Oh lieto dì! Ma come
      Sì tranquillo m'accogli? Il tuo sembiante
      Sereno è ben, ma non commosso. Ah dunque
      Non provi in rivedermi
      Contento eguale al mio!

EMI.
                             Figlio, il contento
      Fra noi serba nel cielo altro tenore.
      Qui non giunge all'affanno, ed è maggiore.

SCI.
      Son fuor di me. Tutto quassù m'è nuovo,
      Tutto stupir mi fa.

EMI.
                         Depor non puoi
      Le false idee che ti formasti in terra,
      E ne stai sì lontano. Abbassa il ciglio:
      Vedi laggiù d'impure nebbie avvolto
      Quel picciol globo, anzi quel punto?

SCI.
                                          Oh stelle!
      È la terra?

EMI.
                 Il dicesti.

SCI.
                            E tanti mari,
      E tanti fiumi e tante selve, e tante
      Vastissime provincie, opposti regni,
      Popoli differenti? E il Tebro? e Roma?...

EMI.
      Tutto è chiuso in quel punto.

SCI.
                                   Ah padre amato,
      Che picciolo, che vano,
      Che misero teatro ha il fasto umano!

EMI.
      Oh se di quel teatro
      Potessi, o figlio, esaminar gli attori,
      Se le follie, gli errori,
      I sogni lor veder potessi, e quale
      Di riso per lo più degna cagione
      Gli agita, gli scompone,
      Li rallegra, gli affligge o gl'innamora,
      Quanto più vil ti sembrerebbe ancora!

	  Voi colaggiù ridete
	    D'un fanciullin che piange,
	    Che la cagion vedete
	    Del folle suo dolor.

	  Quassù di voi si ride,
	    Che dell'età sul fine,
	    Tutti canuti il crine,
	    Siete fanciulli ancor.

SCI.
      Publio, padre, ah lasciate
      Ch'io rimanga con voi. Lieto abbandono
      Quel soggiorno laggiù troppo infelice.

FOR.
      Ancor non è permesso.

COS.
                            Ancor non lice.

PUB.
      Molto a vìver ti resta.

SCI.
                             Io vissi assai;
      Basta, basta per me.

EMI.
                          Sì, ma non basta
      A' disegni del Fato, al ben di Roma,
      Al Mondo, al Ciel.

PUB.
                        Molto facesti, e molto
      Di più si vuol da te. Senza mistero
      Non vai, Scipione, altero
      E degli aviti e de' paterni allori.
      I gloriosi tuoi primi sudori
      Per le campagne Ibere
      A caso non spargesti, e non a caso
      Porti quel nome in fronte
      Che all'Affrica è fatale. A me fu dato
      Il soggiogar sì gran nemica, e tocca
      Il distruggerla a te. Va, ma prepara
      Non meno alle sventure
      Che a' trionfi il tuo petto. In ogni sorte
      L'ìstessa è la Virtù. L'agita, è vero,
      Il nemico destin, ma non l'opprime;
      E quando è men felice, è più sublime.

	  Quercia annosa su l'erte pendici
	    Fra 'l contrasto de' venti nemici
	    Più secura, più salda si fa.

	  Che se 'l verno le chiome le sfronda,
	    Più nel suolo col piè si profonda;
	    Forza acquista se perde beltà.

SCI.
      Giacchè al voler de' Fati
      L'opporsi è vano, ubbidirò.

COS.
                                 Scipione,
      Or di scegliere è tempo.

FOR.
                              Istrutto or sei;
      Puoi giudicar fra noi.

SCI.
                            Publio, si vuole
      Ch'una di queste Dee...

PUB.
                             Tutto m'è noto:
      Eleggi a voglia tua.

SCI.
                          Deh mi consiglia,
      Gran genitor.

EMI.
                   Ti usurperebbe, o figlio,
      La gloria della scelta il mio consiglio.

FOR.
      Se brami esser felice,
      Scipio, non mi stancar: prendi il momento
      In cui t' offro il mio crin.

SCI.
                                  Ma tu che tanto
      Importuna mi sei, di': qual ragione
      Tuo seguace mi vuol? Perché degg'io
      Sceglier più te che l'altra?

FOR.
                                  E che farai
      S'io non secondo amica
      L'imprese tue? Sai quel ch'io posso? Io sono
      D'ogni mal, d'ogni bene
      L'arbitra colaggiù. Questa è la mano
      Che sparge a suo talento e gioie e pene,
      Ed oltraggi ed onori,
      E miserie e tesori. Io son colei
      Che fabbrica, che strugge,
      Che rinnova gl'imperi. Io, se mi piace,
      In soglio una capanna; io, quando voglio,
      Cangio in capanna un soglio. A me soggetti
      Sono i turbini in cielo,
      Son le tempeste in mar. Delle battaglie
      Io regolo il destin. Se fausta io sono,
      Dalle perdite istesse
      Fo germogliar le palme; e s'io m'adiro,
      Svelgo di man gli allori
      Sul compir la vittoria ai vincitori.
      Che più? Dal regno mio
      Non va esente il valore,
      Non la virtù; che, quando vuol la Sorte,
      Sembra forte il più vil, vile il più forte;
      E a dispetto d'Astrea
      La colpa è giusta, e l'innocenza è rea.

	  A chi serena io miro,
	    Chiaro è di notte il cielo;
	    Torna per lui nel gelo
	    La terra a germogliar.

	  Ma se a taluno io giro
	    Torbido il guardo e fosco,
	    Fronde gli niega il bosco,
	    Onde non trova in mar.

SCI.
      E a sì enorme possanza
      Chi si opponga non v'è?

COS.
                             Sì, la Costanza.
      Io, Scipio, io sol prescrivo
      Limiti e leggi al suo temuto impero.
      Dove son io non giunge
      L'instabile a regnar: chè in faccia mia
      Non han luce i suoi doni,
      Nè orror le sue minacce. È ver che oltraggio
      Soffron talor da lei
      Il valor, la virtù; ma le bell'opre,
      Vindice de' miei torti, il tempo scopre.
      Son io, non è costei,
      Che conservò gl'imperi; e gli avi tuoi,
      La tua Roma lo sa. Crolla ristretta
      Da Brenno, è ver, la libertà Latina
      Nell'angusto Tarpeo, ma non ruina.
      Dell'Aufido alle sponde
      Si vede, è ver, miseramente intorno
      Tutta perir la gioventù guerriera
      Il Console Romano, ma non dispera.
      Annibale s'affretta
      Di Roma ad ottener l'ultimo vanto,
      E co' vessilli suoi quasi l'adombra;
      Ma trova in Roma intanto
      Prezzo il terren che il vincitore ingombra.
      Son mie prove sì belle; e a queste prove
      Non resiste Fortuna. Ella si stanca;
      E al fin cangiando aspetto,
      Mia suddita diventa a suo dispetto.

	  Biancheggia in mar lo scoglio,
	    Par che vacilli e pare
	    Che lo sommerga il mare
	    Fatto maggior di sè.

	  Ma dura a tanto orgoglio
	    Quel combattuto sasso;
	    E 'l mar tranquillo e basso
	    Poi gli lambisce il piè.

SCI.
      Non più: bella Costanza,
      Guidami dove vuoi. D'altri non curo:
      Eccomi tuo seguace.

FOR.
                         E i doni miei?

SCI.
      Non bramo e non ricuso.

FOR.
                             E il mio furore?

SCI.
      Non sfido e non pavento.

FOR.
                              In van potresti,
      Scipio, pentirti un dì. Guardami in viso:
      Pensaci, e poi decidi.

SCI.
                             Ho già deciso.

	  Di' che sei l'arbitra
	    Del mondo intero,
	    Ma non pretendere
	    Perciò l'impero
	    D'un'alma intrepida,
	    D'un nobil cor.

	  Te vili adorino,
	    Nume tiranno,
	    Quei che non prezzano,
	    Quei che non hanno
	    Che il basso merito
	    Del tuo favor.

FOR.
      E v'è mortal che ardisca
      Negarmi i voti suoi? che il favor mio
      Non procuri ottener?

SCI.
                           Sì, vi son io.

FOR.
      E ben, provami avversa. Olà, venite,
      Orribili disastri, atre sventure,
      Ministre del mio sdegno:
      Quell'audace opprimete; io vel consegno.

SCI.
      Stelle, che fia! Qual sanguinosa luce!
      Che nembi! che tempeste!
      Che tenebre son queste! Ah qual rimbomba
      Per le sconvolte sfere
      Terribile fragor! Cento saette
      Mi striscian fra le chiome, e par che tutto
      Vada sossopra il ciel. No, non pavento,
      Empia Fortuna: invan minacci; in vano,
      Perfida, ingiusta Dea... Ma chi mi scuote?
      Con chi parlo? Ove son? Di Massinissa
      Questo è pur il soggiorno. E Publio? e il padre?
      E gli astri? e 'l cielo? Tutto sparì. Fu sogno
      Tutto ciò ch'io mirai? No, la Costanza
      Sogno non fu: meco rimase. Io sento
      Il Nume suo che mi riempie il petto.
      V'intendo, amici Dei: l'augurio accetto.




LICENZA.


      Non è Scipio, o Signore, (Ah chi potrebbe
      Mentir dinanzi a te!) non è l'oggetto
      Scipio de' versi miei. Di te ragiono
      Quando parlo di lui. Quel nome illustre
      È un vel di cui si copre
      Il rispettoso mio giusto timore.
      Ma Scipio esalta il labbro e Carlo il core.

	  Ah perchè cercar degg'io
	    Fra gli avanzi dell'obblio
	    Ciò che in te ne dona il Ciel!

	  Di virtù chi prove chiede,
	    L'ode in quelli, in te le vede:
	    E l'orecchio ognor del guardo
	    È più tardo e men fedel.

CORO.
	  Cento volte con lieto sembiante,
	    Grande Augusto, dall'onde marine
	    Torni l'alba d'un dì sì seren:

	  E rispetti la diva incostante
	    Quella fronda che porti sul crine,
	    L'alma grande che chiudi nel sen.

*** END OF THE PROJECT GUTENBERG EBOOK 11684 ***
